Esercizio 3: Biscotti

Una ditta alimentare artigiana, leader nel suo settore, produce biscotti del mattino.
	Ogni biscotto contiene una percentuale di ingredienti di base fissata da norme comunitarie. Ogni tipo di biscotto inoltre richiede un certo tempo di lavorazione noto.
	L’addetto agli acquisti richiede che i quantitativi acquistati siano superiori a certi limiti minimi che consentono la stipula di contratti particolarmente vantaggiosi con i fornitori.
Analogamente l’addetto al marketing richiede che vengano messe in vendita certe quantità minime e massime per ogni tipo di biscotto. Le quantità minime sono dovute a motivi di immagine, poiché l’azienda deve offrire una gamma completa di prodotti; quelle massime sono dovute a stime degli analisti di mercato i quali ritengono che produzioni eccedenti tali limiti resterebbero molto probabilmente invendute.
	L’azienda deve pianificare la sua produzione per il prossimo trimestre (12 settimane di 5 giorni lavorativi) ed ha a disposizione per il periodo in questione un certo budget.
	Formulare il problema, classificarlo e risolverlo con i dati del file BISCOTTI.TXT.
	Analizzare poi le seguenti ipotesi, con i dati del file BISCOTTI.TXT.
    1. Una multinazionale straniera vuole valutare la possibilità di acquistare l’azienda e vuole sapere quanto rende il capitale investito in essa. Dare una risposta quantitativa e motivata.
    2. Chiedendo un prestito bancario per il trimestre in questione, il budget potrebbe essere incrementato. Conoscendo l’interesse praticato dalla banca (pari al 6%), decidere se sia conveniente chiedere il prestito e, in caso affermativo, per quale somma e con quale convenienza.
    3. Un’azienda specializzata in pubblicità di prodotti alimentari fa pervenire la seguente proposta: con una campagna pubblicitaria adeguata, centrata su un particolare tipo di biscotto, gli esperti di mercato stimano che sarebbe possibile raddoppiare la quantità vendibile (solo per il biscotto reclamizzato). Poiché la campagna avrebbe lo stesso costo indipendentemente dal tipo di biscotto, l’amministratore propone di farla e di concentrarla sul biscotto di prezzo massimo. Valutare la sua proposta.
    4. Alcuni fornitori, alle prese con difficili problemi logistici di distribuzione dei prodotti, intendono alzare del 5% le quantità minime per le ordinazioni, per ricevere dai loro clienti ordinazioni trimestrali più consistenti. L'addetto agli acquisti è molto allarmato dall’alternativa tra dover accettare un aumento del prezzo degli ingredienti (non potendo più usufruire degli sconti per ordinazioni superiori al limite fissato) e dover accettare di fare ordinazioni maggiori col rischio di comprare più ingredienti di quanto occorra. Per quali ingredienti le sue preoccupazioni sono fondate?

====================================================================

L'azienda produce quattro tipi di biscotti, 
con le percentuali di ingredienti riportate in tabella.

          Svegliallegra   Frollino       Alba      ProntiVia
                         del Mattino    Radiosa
Farina          20           25           30           20
Uova            15            0           10           20
Zucchero        20           15           25           10
Burro            0            0           10           10
Latte           10           20           20           15
Additivi        15           20            0           15
Nocciole        10            0            0            0
Acqua           10           20            5           10

  Tempi di lavorazione. Per ogni tipo di biscotto la tabella indica 
la quantità di produzione massima giornaliera (Kg / giorno), 
ossia la massima quantità di biscotti che sarebbe ottenibile 
usando tutto l'impianto per un solo tipo di biscotto.

Svegliallegra    165
Frollino del M.  250
Alba Radiosa     500
ProntiVia!       250

  I prezzi di vendita sono i seguenti (Euro / Kg)

Svegliallegra    1.75
Frollino del M.  1.00
Alba Radiosa     1.25
ProntiVia!       1.50

  I costi degli ingredienti sono i seguenti (Euro / Kg)

Farina    0.5
Uova      2
Zucchero  0.5
Burro     1
Latte     1.5
Additivi  1
Nocciole  5

  Quantità minime di ingredienti da acquistare (Kg / settimana)

Farina    450
Uova      200
Zucchero  320
Burro     140
Latte     320
Additivi  100
Nocciole   50

  Quantità minime e massime da produrre (Kg / settimana)

Svegliallegra       50     300
Frollino del M.    100     500
Alba Radiosa       500    1000
ProntiVia!         300     500

  Budget disponibile per il trimestre: 21600 Euro  

  Costo della campagna pubblicitaria: 5000 Euro/trimestre


